# Índice

- [Índice](#índice)
- [Clasificación das linguaxes de programación](#clasificación-das-linguaxes-de-programación)
  - [Clasificación segundo a distancia ao hardware](#clasificación-segundo-a-distancia-ao-hardware)
    - [Linguaxes de baixo nivel](#linguaxes-de-baixo-nivel)
    - [Linguaxes de alto nivel](#linguaxes-de-alto-nivel)
  - [Clasificación por xeracións](#clasificación-por-xeracións)
  - [Clasificación polo paradigma da programación](#clasificación-polo-paradigma-da-programación)
    - [Paradigma imperativo](#paradigma-imperativo)
    - [Paradigma declarativo.](#paradigma-declarativo)
  - [Forma de traducción](#forma-de-traducción)
    - [Linguaxe compilada](#linguaxe-compilada)
    - [Linguaxe interpretada](#linguaxe-interpretada)
    - [Linguaxe de máquina virtual ou de execución administrada](#linguaxe-de-máquina-virtual-ou-de-execución-administrada)
- [Lenguajes más utilizados](#lenguajes-más-utilizados)


# Clasificación das linguaxes de programación

As linguaxes de programación poden clasificarse segundo o afastadas ou próximas que estean do hardware, por xeracións, polo paradigma da programación, pola forma de traducirse a linguaxe máquina e de executarse,  e na arquitectura cliente servidor.

## Clasificación segundo a distancia ao hardware

Poden clasificarse en linguaxes de baixo e alto nivel.

### Linguaxes de baixo nivel

Están baseados directamente nos circuítos electrónicos da máquina polo que un programa escrito para unha máquina non poderá ser utilizada noutra diferente. Poden ser linguaxe máquina ou linguaxe ensambladora. 
A **linguaxe máquina** é código binario (ceros e uns) ou hexadecimal (números de 0 a 9 e letras de A a F) que actúa directamente sobre o hardware. É a única linguaxe que non necesita tradución xa que o procesador recoñece as instrucións directamente. 

A codificación en **linguaxe ensambladora** é mnemotécnica, é dicir, utiliza etiquetas para describir certas operacións. É necesario traducir o código ensamblador a linguaxe máquina para que o procesador recoñeza as instrucións.

### Linguaxes de alto nivel

Tentan acercarse á linguaxe humana e sepáranse do coñecemento interno da máquina e por iso necesitan traducirse a linguaxe máquina. Esta tradución fai que a execución sexa máis lenta que nas linguaxes de baixo nivel pero ao non depender do procesador poden executarse en diferentes ordenadores. 

## Clasificación por xeracións

Poden clasificarse en 5 xeracións.

- **Primeira xeración (1GL)** formada polas linguaxes de programación utilizadas nos primeiros ordenadores: linguaxe máquina e ensambladora.
- **Segunda xeración (2GL)** formada pola linguaxe macroensambladora que é a linguaxe ensambladora combinada con instrucións de control e de manexo de datos máis complexas. Estas linguaxes son específicas para unha familia de procesadores e o hardware relacionado con ela. Aínda se sigue utilizando para programar os núcleos (kernel) dos sistemas operativos e os controladores de algúns dispositivos (device drivers).
- **Terceira xeración (3GL)** formada pola maior parte das linguaxes de alto nivel actuais. O código é independente da máquina e a linguaxe de programación é parecida á linguaxe humana. Por exemplo, Java, C, C++, PHP, JavaScript, e Visual Basic.
- **Cuarta xeración (4GL)** formada por linguaxes e contornos deseñados para unha tarefa ou propósito moi específico como acceso a bases de datos, xeración de informes, xeración de interfaces de usuario, etcétera. Por exemplo, SQL, Informix 4GL, e Progress 4GL.
- **Quinta xeración (5GL)** formada por linguaxes nas que o programador establece o problema a resolver e as condicións a cumprir. Úsanse en intelixencia artificial, sistemas baseados no coñecemento, sistemas expertos, mecanismos de inferencia ou procesamento da linguaxe natural. Por exemplo, Prolog, Smalltalk e Lisp.
  
## Clasificación polo paradigma da programación

Un paradigma de programación é unha metodoloxía ou filosofía de programación a seguir cun núcleo central incuestionable, é dicir, as linguaxes que utilizan o mesmo paradigma de programación utilizarán os mesmos conceptos básicos para programar. A evolución das metodoloxías de programación e a das linguaxes van parellas ao longo do tempo. Poden clasificarse en dous grandes grupos: o grupo que segue o paradigma imperativo e o que sigue o paradigma declarativo.

### Paradigma imperativo 

O código está formado por unha serie de pasos ou instrucións para realizar unha tarefa organizando ou cambiando valores en memoria. As instrucións execútanse de forma secuencial, é dicir, hasta que non se executa unha non se pasa a executar a seguinte. Por exemplo, Java, C, C++, PHP, JavaScript, e Visual Basic. 
Dentro das linguaxes imperativas distínguese entre que as que seguen a metodoloxía estruturada e as que seguen a metodoloxía orientada a obxectos.
A finais dos anos 60 naceu a metodoloxía estruturada que permitía tres tipos de estruturas no código: a secuencial, a alternativa (baseada nunha decisión) e a repetitiva (bucles). Os programas están formados por datos e esas estruturas.  
A metodoloxía estruturada evolucionou engadindo o módulo como compoñente básico dando lugar á programación estruturada e modular. Os programas estaban formados por módulos ou procesos por un lado e datos por outro. Os módulos necesitaban duns datos de entrada e obtiñan outros de saída que á súa vez podían ser utilizados por outros módulos. Por exemplo, C é unha linguaxe estruturada e modular.
Nos anos 80 apareceu a metodoloxía orientada a obxectos que considera o obxecto como elemento básico. Esta metodoloxía popularizouse a principios dos 90 e actualmente é a máis utilizada. Por exemplo, C++ e Java son linguaxes orientadas a obxectos. 

### Paradigma declarativo. 

O código indica que é o que se quere obter e non como se ten que obter, é dicir, é un conxunto de condicións, proposicións, afirmacións, restricións, ecuacións ou transformacións que describen o problema e detallan a súa solución. O programador ten que pensar na lóxica do algoritmo e non na secuencia de ordes para que se leve a cabo. Por exemplo, Lisp e Prolog son linguaxes declarativas.



## Forma de traducción

Chámase **código fonte** ao código escrito nunha linguaxe de programación simbólica mediante unha ferramenta de edición. Este código gárdase nun arquivo coñecido como arquivo fonte e terá que traducirse a linguaxe máquina para poder executarse. A tradución pode facerse mediante **compiladores e/ou intérpretes**.

Pode considerarse que hai tres grupos de linguaxes de programación tendo en conta a forma de traducirse a linguaxe máquina e de executarse: Linguaxes compiladas, interpretadas, e de máquina virtual ou execución administrada. Algunhas linguaxes como por exemplo Prolog poden ser consideradas como compiladas ou interpretadas xa que dispoñen de compiladores ou intérpretes.

### Linguaxe compilada

Estas linguaxes dispoñen dun compilador ou programa que traduce o código fonte a código máquina creando o arquivo executable en tempo de compilación. En tempo de execución pode lanzarse o arquivo executable na plataforma para a que serve o compilador. Algunhas características deste tipo de linguaxes son:
- Existe un arquivo executable para a máquina real.
- O proceso de tradución faise en tempo de compilación e unha soa vez.
- A execución é moi rápida xa que o executable está en linguaxe máquina.
- O executable só funciona na plataforma para a que foi creado.
- O usuario que executa non ten que coñecer o código fonte, só ten o código executable que non é manipulable facilmente para obter o código fonte, e como consecuencia o programador ten o código fonte máis protexido.
- O executable non se xerará se existen erros léxicos, sintácticos ou semánticos.
- Interromper a execución pode ser difícil para o sistema operativo e pode afectar á plataforma. 
- A modificación do código fonte implica volver a xerar o arquivo executable.
- 
### Linguaxe interpretada

Estas linguaxes precisan dun interprete ou programa en memoria para que en tempo de execución se vaia traducindo o código fonte a linguaxe máquina. Algunhas características deste tipo de linguaxes son:
- Non existe un arquivo executable.
- O proceso de tradución faise cada vez que se executa.
- A execución é lenta xa que ao proceso de execución ten que sumarse o de tradución.
- O arquivo pode executarse en diferentes plataformas sempre que exista intérprete para elas.
- O usuario utiliza o código fonte para executar o programa. 
- Os erros de tipo léxicos, sintácticos ou semánticos poden aparecer na execución.
- Interromper a execución só afecta normalmente ao intérprete e non á plataforma.
- Pode executarse en calquera plataforma sempre que haxa intérprete para ela. 
- A modificación do código fonte non require ningunha operación extra antes de executar o programa.
  
### Linguaxe de máquina virtual ou de execución administrada

Estas linguaxes precisan inicialmente dun compilador que en tempo de programación traduce o código fonte a un código intermedio multiplataforma, e a continuación necesita doutro software que traduza ese código intermedio a código máquina. No caso de linguaxes de máquina virtual como Java ocorre que:
- En tempo de compilación o compilador Java xera o código intermedio chamado bytecode Java independente da plataforma.
- En tempo de execución, necesita dunha máquina virtual Java (JVM) que interprete o bytecode. Esta máquina virtual é un software que simula unha máquina real co seu propio sistema operativo e que fai de intermediaria coa máquina real, polo que as máquinas virtuais son diferentes para Linux, Windows, Mac e Solaris.

# Lenguajes más utilizados

<iframe width="560" height="315" src="https://www.youtube.com/embed/Og847HVwRSI" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>